---
layout: default
title: Regulations
---
## Tallinna Ülikooli Digitehnoloogiate instituudi laborite kasutamise tingimused

Tallinna Ülikooli Digitehnoloogiate instituudi (edaspidi instituut) labori koosseisu kuuluvad järgmised spetsialiseeritud laborid:
- Interaktsioonidisaini labor (ruumid A-433 ja A-434);
- Kasutajakogemuse hindamise labor (ruum A-302);
- Tarkvaralabor (ruum A-303);
- Tehnoloogialabor (ruum A-440);
- Virtuaalreaalsuse ja mängude labor (ruum A-420).

1. Laborite kasutajad

    1.1. Laboreid kasutavad instituudi õppe- ja teadustöötajad ning doktorandid, kelle alalised töötamiskohad asuvad labori ruumides (edaspidi alalised kasutajad).

    1.2. Lisaks punktis 1.1 nimetatud laborite alalistele kasutajatele võivad laboreid kasutada järgmised isikud (edaspidi külastajad):
    -	teised instituudi töötajad ja üliõpilased;
    -	välisõppejõud ja -teadlased ning välisüliõpilased.

    1.3. Laborite kasutamist koordineerib labori koordinaator. Taotluse labori kasutamiseks punktis 1.2 nimetatud külastajale edastavad koordinaatorile järgmised isikud:
    - instituudi töötaja, kes soovib laborit kasutada;
    - instituudi töötaja, kes korraldab välisõppejõu või -teadlase töötamist või muud tegevust instituudis;
    - üliõpilase juhendaja;
    - akadeemilise suuna juht välisüliõpilaste poolt labori kasutamise soovi korral.
    - Taotlus tuleb saata e-kirjaga labori üldaadressile. Taotluses tuleb märkida soovitav labori kasutamise aeg ja eesmärk, soovitav töötamiskoht, vajadusel soovitavad töövahendid jm asjaolud.

    Labori koordinaator otsustab labori kasutamisega seotud küsimused, sh taotluse rahuldamise või mitterahuldamise. Labori kasutamiseks nõusoleku saamisel tagab koordinaator külastajale vajaliku töötamiskoha ja vajadusel töövahendite olemasolu ning koordineerib vajadusel uksekaardi väljastamist. Uksekaardi väljastatakse läbi Astra maja infolaua, kus enne töö alustamist peab labori kasutaja võtma allkirja vastu uksekaardi ja kohustub tagastama seda samal päeval peale töö lõpetamist.

    1.4. Labori koordinaatori äraolekul on teda asendaval isikul koordinaatori õigused ja kohustused.

    1.5. Koordinaatori ning teda asendava isiku nimed ja kontaktid on kättesaadavad instituudi kodulehel.

2. Labori töökorraldus
    2.1. Labori alaliste kasutajate töötamiskohtade (töölauad, toolid) ja seal paiknevate töövahendite kasutamine teiste isikute poolt on keelatud.

    2.2. IT-vahendeid ja muid seadmeid ei tohi ühelt töötamiskohalt teisele ümber paigutada. Erandjuhul, kui ümberpaigutamine on vajalik, tuleb see kooskõlastada labori koordinaatoriga ja töö lõpetamisel tuleb töötamiskohal taastada endine olukord.

    2.3. Kõik labori IT-vahendid ja muud seadmed ning kirjandus on labori kasutajatele ette nähtud kasutamiseks ainult kohapeal, nende omavoliline väljaviimine labori ruumidest ei ole lubatud.

    2.4. Kasutaja võib muuta mobiilsete seadmete konfiguratsiooni oma isiklike andmetega,  kuid pärast seadmete kasutamist on ta kohustatud oma andmed eemaldama ja taastama vaikimisi seadistused (factory settings).

    2.5. Kasutaja kohustub kasutama tema kasutusse antud labori IT-vahendeid ja muid seadmeid, kirjandust ning labori sisustust (edaspidi vara) heaperemehelikult, nõutava hoolsusega ning vastavalt vara otstarbele ja kasutuseesmärgile.

    2.6. Vara kasutamisel esinevatest tõrgetest, tehnilistest riketest, vara kahjustamisest või muudest vara kasutamist puudutavatest asjaoludest on kasutaja kohustatud teavitama viivitamatult labori koordinaatorit.

    2.7. Labori kasutaja kohustub hüvitama tema tegevuse või tegevusetuse tulemusel varale või vara kasutamisega seoses tekkinud kahju.

    2.8. Labori kasutajad peavad mitte häirima teisi kasutajaid ning suhtuma lugupidamisega kolleegidesse.

3. Turvameetmed
    3.1. Labori ruumi sissepääs ja aknad asuvad valvekaamerate vaateväljas.

    3.2. Kui laboris ei viibi ühtegi kasutajat, peab labor olema valvestatud. Laborisse sisenemisel peab kasutaja veenduma, et labor on valve alt maha võetud. Laborist lahkudes peab viimasena lahkuv kasutaja (sh päeva kestel) lülitama välja valgustuse ja labori valve alla lülitama. Juhul kui labori kasutaja kasutas labori sisenemiseks infolauast võetud uksekaardi, peab ta tagastama uksekaardi infolauda ja paluma turvatöötajal labori valve alla lülitada.

    3.3. Labori valve alt maha võtmiseks või valve alla lülitamiseks on iga kasutaja kohustatud kasutama individuaalset uksekoodi. Laborisse sisenemisel ja väljumisel on iga kasutaja kohustatud igakordselt fikseerima oma liikumise kasutades tema kasutusse antud uksekaarti.

    3.4. Labori ust ei tohi kunagi avatuks jätta.

    3.5. Kasutajal on keelatud anda oma uksekaarti või teha teatavaks uksekoodi teistele isikutele.

    3.6. Uksekaardi kaotamisel või uksekoodi unustamisel peab kasutaja viivitamatult teavitama labori koordinaatorit.

    3.7. Juhul, kui kasutaja kutsub laborisse isiku, kellel puuduvad kasutaja õigused (nt koosoleku, disainialase istungi vms korral), vastutab kasutaja kutsutu tegevuse nagu enda tegevuse eest.


### Lisa 1: Interaktsioonidisaini labori (IDLAB) spetsiifiline korraldus

3.8. Interaktsioonidisaini labori külastajatele kohaldatud töötamiskohad on jaotatud osadeks järgmiselt:

  1) eraldi aladel (kahe saarekesena paigutatud lauad) on ette nähtud töötamiskohad regulaarselt interaktsioonidisaini laborit külastatavatele instituudi õppe- ja teadustöötajatele ning doktorantidele (töötamiskohad on varustatud üldjuhul ekraani ja klaviatuuriga), samuti ülikooli külastatavatele õppejõududele ja teadlastele ning doktorantidele, kes ei tööta laboris regulaarselt;

  2) bakalaureuse- ja magistriõppe üliõpilastele on ette nähtud töötamiskohad, mis paiknevad ruumi akende ja seina ääres. Kui kasutatakse mõnda nendest töökohtadest, siis peab logima sisse külastaja (Visitor) kontole. Vajadusel saab labori koordinaator luua labori külastajale ajutise nimelise konto. Kõik tööga seotud dokumendid tuleb salvestada oma nimega kausta külastaja kontol kaustas „Dokumendid“. Nimelise konto kasutamise puhul sellist piirangut ei kehti. Muudesse kaustadesse ja teiste kontode alla salvestatud failid kustutatakse;

  3) koosolekute, disainialaste istungite jms läbiviimiseks on kohandatud eraldi alad 2 lauaga.

  3.9. Interaktsioonidisaini laboris on sisse seatud ala, kus on võimalik endale valmistada teed või kohvi. Interaktsioonidisaini labori nõude kasutamisel peab iga kasutaja need puhtaks pesema. Interaktsioonidisaini laboris on lubatud süüa küpsiseid või komme. Muu toidu söömine laboris on keelatud.
